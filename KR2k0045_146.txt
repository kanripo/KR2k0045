# -*- mode: mandoku-view; -*-
#+TITLE: 江西通志
#+DATE: 2015-08-24 22:41:43.381788
#+PROPERTY: ID KR2k0045
#+PROPERTY: BASEEDITION WYG    
#+PROPERTY: JUAN 卷一百四十六
<pb:KR2k0045_WYG_146-1a>¶
欽定四庫全書¶
　江西通志卷一百四十六¶
　　藝文(辭/)　(賦/)¶
　晉¶
　　歸去來辭(有序/)　　　　　　　　陶　潛¶
　余家貧耕植不足以自給幼稚盈室缾無儲粟生生¶
　所資未見其術親故多勸余為長史脫然有懷求之¶
　靡途會有四方之事諸侯以惠愛為德家叔以余貧¶
<pb:KR2k0045_WYG_146-1b>¶
　苦遂見用於小邑於時風波未靜心憚逺役彭澤去¶
　家百里公田之利足以為酒故便求之及少日眷然¶
　有歸與之情何則質性自然非矯厲所得饑凍雖切¶
　違已交病嘗從人事皆口腹自役於是悵然慷慨深¶
　媿平生之志猶望一稔當斂裳宵逝尋程氏妹喪於¶
　武昌情在駿奔自免去職仲秋至冬在官八十餘日¶
　因事順心命篇曰歸去來兮乙巳嵗十一月也¶
歸去來兮田園將蕪胡不歸既自以心為形役奚惆悵¶
<pb:KR2k0045_WYG_146-2a>¶
而獨悲悟已往之不諫知來者之可追實迷途其未逺¶
覺今是而昨非舟遥遥以輕颺風飄飄而吹衣問征夫¶
以前路恨晨光之熹微乃瞻衡宇載欣載奔僮僕歡迎¶
稚子候門三徑就荒松菊猶存攜幼入室有酒盈罇引¶
壺觴以自酌盼庭柯以怡顔倚南窗以寄傲審容膝之¶
易安園日涉以成趣門雖設而常闗䇿扶老以流憩時¶
矯首而遐觀雲無心以出岫鳥倦飛而知還景翳翳以¶
將入撫孤松而盤桓歸去來兮請息交以絶遊世與我¶
<pb:KR2k0045_WYG_146-2b>¶
而相遺復駕言兮焉求恱親戚之情話樂琴書以消憂¶
農人告余以春及將有事乎西疇或命巾車或櫂孤舟¶
既窈窕以尋壑亦崎嶇而經邱木欣欣以向榮泉涓涓¶
而始流善萬物之得時感吾生之行休已矣乎寓形宇¶
内復幾時曷不委心任去留胡為乎遑遑兮欲何之富¶
貴非吾願帝鄉不可期懷良辰以孤往或植杖而耘耔¶
登東臯以舒嘯臨清流而賦詩聊乗化以歸盡樂夫天¶
命復奚疑¶
<pb:KR2k0045_WYG_146-3a>¶
　南北朝¶
　　元覽賦　　　　　　　　　　梁簡文帝¶
泝蛟川於匯澤㳂鵠塞於潯陽何蠡川之浩浩而匡岫¶
之蒼蒼其匡岫也盤紆崷崪嶾嶙鬱律峻極於天干霄¶
秀出岑嶔崎&KR2337;烏兔蔽虧㟏岈豁閜背原面野噴飛流¶
於天末鼓雷霆於巖下聳高館於雲中聯藂祠於星社¶
雕甍綺閣吁其可畏其欲落雲霧杳㝠縈萬嶺而俱青¶
照曜山莊岧嶤石梁雁門餘帳隆安故牀鏡臨江而分¶
<pb:KR2k0045_WYG_146-3b>¶
影爐銜光而共香若乃羽族徘徊察風應雷鴛鴦感夢¶
乾鵲知來露華挾䳄而肅侣銜環帶壟而合猜孔接影¶
而䬙颺□交頸而毰毸爾其彭蠡際天用長百川沸渭¶
渝漢瀲淡連延大則浩汗滉漾細則澆灌潺湲遇神飇¶
之沸爽彼所報之無&KR0317;且摶摇以九萬乍高飇而三千¶
　唐¶
　　劒池賦(并序/)　　　　　　　　　李德裕¶
　丙辰嵗孟夏月余屆途豐城弭檝江渚問埋劒之地¶
<pb:KR2k0045_WYG_146-4a>¶
　則有池存焉感其至靈之物亦有淪棄非遇識者無¶
　由振發雖人亡劒去而故事可悲因維舟俄頃以為¶
　此賦云¶
天地神物龍泉太阿光耀時促沈埋日多往者紫氣衝¶
星時人莫識吳已亡而氣存寶乃隆於敵國既精感而¶
上達當龍變而不息未遭風雨之㑹尚假雷生之力豈¶
通塞之有時何顯晦之難測我不自振掘之而得雖潛¶
朽壤之中每受莓苔之蝕誠宜英主用之提攜指揮内¶
<pb:KR2k0045_WYG_146-4b>¶
以靖諸侯外以服四夷為東序之祕寶備有國之光儀¶
一見留於邑長一獲佩於台司始謂伸於知已終乃屈¶
於不知既而長鳴玉匣躍入漣漪化鋒鍔兮奮迅煥晶¶
光兮陸離垂尾滄波斷鯨鯢之族矯首清漢讋江海之¶
祇昔時在獄今成廢池寶嘗棄於兹土人載懷而孔悲¶
況乎耶溪水涸赤堇山閉巧冶既歿作者曠世風胡已¶
逺壯武復逝斯物倘存知者誰氏惟人代兮去不留嗟¶
雙劒兮焉可求¶
<pb:KR2k0045_WYG_146-5a>¶
　　望匡廬賦(并序/)¶
　滄湖口北望匡廬二山影入澄潭峰連清漢江水無¶
　際煙景相鮮沿流而東若存世表因懷逺公陸先生¶
　悵然成賦¶
春水湖平齊天景旭眇赴海之清瀾映干霄之翠嶽波¶
鱗爛而勢微帆雁引而相續輕煙冒於爐峰若香散於¶
空谷飛流灑於星灣疑虹飲於曾曲想逺公之平昔比¶
孟綽之不欲談精義於松間寄虚懷於巖足喜濯纓而¶
<pb:KR2k0045_WYG_146-5b>¶
旋返悲負鼎而放逐恥隨屈賈之波不及宗雷之躅整¶
襟帶於瑶席望元師於林麓徒佩紫青之書未脫朱丹¶
之轂感明主之嘉惠荷天地之覆育既復扶陽之爵又¶
剖專城之竹被金組於薄躬昭皇明於荒服豹文忽變¶
蔚然以彧蟬緌更新倏然而脫雖澡身於滄浪終有愧¶
於玷辱念大福兮不再來歸東臯兮供黍粟¶
　　大孤山賦(并序/)¶
　余剖符淮司道出蠡澤屬江天清霽千里無波㸃大¶
<pb:KR2k0045_WYG_146-6a>¶
　孤於中流昇旭日於匡阜不因左官豈遂斯遊謝康¶
　樂尤好山水嘗居此地竟闕詞賦其故何哉彼孤嶼¶
　亂流非可儔匹因為小賦以寄友朋¶
川瀆巇道人心所惡必有穹石禦其横騖勢莫壯於灎¶
澦氣莫雄於砥柱惟大孤之角立掩二山而桀䜿高標¶
九派之衝以捍百川之注耽若虎視蚴如龍據靡摇巨¶
浪神明之所扶不倚羣山上元之所固必迤邐而何多¶
信嶷然而有數念前世之獨立知君子之難遇如介石¶
<pb:KR2k0045_WYG_146-6b>¶
者袁楊制横流者李杜觀其側秀靈草旁挺奇樹寧憂¶
梓匠之斤豈有樵人之路想江妃之乍遊疑水仙之或¶
駐嗟瀛洲之方丈蓋髣髴如煙霧據神鼇而臲卼逐風¶
濤而沿泝未若根連坤軸終古而長存迹寄夜川負之¶
而不去雖愚叟之復生焉能移其咫步¶
　　豫章賦　　　　　　　　　　　敬　括¶
東南一方淮海維揚爰有喬木是名豫章根坎窞篲天¶
綱鬱四氣煥三光矗縮雲聳離披翼張一擢而其秀穎¶
<pb:KR2k0045_WYG_146-7a>¶
發七年而其材莫當懿夫倚荆衡連楚越迴合湘沅之¶
浦芬敷吳㑹之闕㸃彭蠡而煙垂汩滄浪而吹發清輝¶
豔豔朝灑陽臺之雲翠影亭亭夕皓巫山之月爾其孤¶
幹直指交莖亂傾紺葉煙緑朱華日明掩蓂靈之光價¶
奪若木之芳榮卉不暇植蔓不及縈總此衆美疇之與¶
京其下則啼飛猱逐暴武突兀鹿麌爪牙鈎拏盤遊其¶
下蓋難勝數其上則陸鴻漸谷鸎遷孔翠曳曳鸞鵠翩¶
翩翼翳日聲聞天巢集其顛動盈百千嗟乎不菌不輪¶
<pb:KR2k0045_WYG_146-7b>¶
有典有則其材也直空懷寶以自棄諒斧斤之未識日¶
者龍宫是構鵲鸛云修整山林之木應榱桷之求何獨¶
不見千金而留為媒紹也闕為出處也幽謂爾不任大¶
為賢而致尤今叢木之所忽吾亦為之心憂借如將趙¶
括於上軍秩長卿於下令良驥為鹽車所伏谷松為山¶
苗所映以曼倩而等侏儒尚俳優而輕雅正雖物情之¶
共爾固君子之攸病向若廓君之林池充君之苑囿膏¶
澤既沐鴻休亦覆門柳不可齊華庭梧不能獨秀已矣¶
<pb:KR2k0045_WYG_146-8a>¶
夫用之則哲抑之則沈隨取捨之攸措何棟梁之所任¶
梓匠之瞻望靡及江潭之嵗月空深誰當徙植天池畔¶
終冀成君桃李隂¶
　　雲液泉賦　　　　　　　　(道士/)吳　筠¶
坤元孕氣潛暢於泉冠五行之首為萬物之先爰有清¶
流出此山側處䝉險以難知猶井渫之不食我搜靈祕¶
載披載登見其地僻至潔源深有恒冱寒不為之縮炎¶
暑不為之增考室以飲樂在枕肱珍侔元玉之膏德並¶
<pb:KR2k0045_WYG_146-8b>¶
雲華之液疾可蠲年可益引充狎玩唯意所適懸之則¶
皎潔壅之則澄碧晝浮光以悠揚夜含響而淅&KR0377;隂陽¶
為災水旱失節不雨炎夏暨於元月汪汪洪波久已竭¶
耿耿瀑布今已絶挫江湖之浩蕩況溪澗之微劣斯泉¶
秉彛毫纎無虧雖逺不霑惠而近有所滋彼崩湍於疇¶
昔豈不慙涓涓於此時夫醴泉無源而易涸丹溜乍見¶
而難挹曷若平以為鑒酌焉取給何似神山之瀵帝臺¶
之漿涌異域之表湛無人之鄉兹亦標奇於絶境眞可¶
<pb:KR2k0045_WYG_146-9a>¶
謂靈而長也¶
　宋¶
　　秋香亭賦(并序/)　　　　　　　　范仲淹¶
　提㸃屯田鉅鹿公就使居之北擇高而亭背孤巘面¶
　横江植菊以為好命曰秋香亭呼賓醑酒以落之僕¶
　賦而侑焉¶
鄭公之後兮宜其百禄使於南國兮鏗金粹玉倚大斾¶
於江干掲高亭於山麓江無煙而練迴山有嵐而屏矗¶
<pb:KR2k0045_WYG_146-9b>¶
一朝賞心千里在目時則秋風起兮寥寥寒林脫兮蕭¶
蕭有翠皆歇無紅可彫獨有佳菊弗冶弗天采采亭際¶
可以卒嵗畜金行之勁性賦土爰之甘味氣驕松筠香¶
滅蘭蕙露漙漙以見滋霜肅肅而敢避其芳其好胡然¶
不早嵗寒後知殊小人之草黄中通理得君子之道飲¶
者忘醉而餌者忘老公曰時哉時哉我賓我來緩泛遲¶
歌如登春臺歌曰賦高亭兮盤桓美秋香而酡顔望飛¶
鴻兮㝠㝠愛白雲之閒閒又歌曰曾不知吾曹者將與¶
<pb:KR2k0045_WYG_146-10a>¶
夫謝安不可盡歡而聿去乎東山又不知將與夫劉伶¶
不可復醒而蔑聞乎雷霆豈無可而無不可兮一逍遥¶
以皆寧¶
　　麻姑山賦　　　　　　　　　　李　覯¶
巍乎高哉兹山之為異也吾不知夫幾百千里之廣但¶
見土老而石頑頂天而直上驗地勢之所極固亦東南¶
之藩障者乎路溪蟠鬱前後相失岡巒崒嵂左右馳突¶
鳴泉百雷躍下雲窟喬杉萬矛舞破煙骨靈奇怳惚變¶
<pb:KR2k0045_WYG_146-10b>¶
見出沒匱耳目之觀聽曾不究夫萬一其間則有名天¶
之洞禮神之堂高臺層瑶吸日月之光繚垣築粉含芝¶
蘭之香偏門曲廊入迷其方斜軒亂窗或温而涼況乎¶
御龍膏之酒倚雲和之瑟一飲一石一醉千日安知億¶
萬人塵衣飛蚤蝨其或黯然而霧飄然而雨跬步之内¶
則矇無所覩夜長漫漫山空月寒鶴羣戲風舞羽珊珊¶
老猨抱子吟聲欲乾怪物參差松柯水&KR0928;或步或馳或¶
嘯而悲仙乎鬼乎千態萬狀而使人心疑别有澗石之¶
<pb:KR2k0045_WYG_146-11a>¶
迤邐圜潭之無底是曰蛟龍之所止嬾而為旱怒而為¶
水嗟我力耕之民輟衣食之資而為禱祠之費巖岫㝠¶
㝠古無人行百獸饑死虎狼夜鳴是何假上眞之名而¶
神姦之所憑也悲夫以地之奇以物之靈而逋客之經¶
營全形養氣采术茹菁未嘗有笳簫之聲鸞鳯之迎謝¶
人品而淩太清者徒見山寒兮青青水秋兮泠泠雲路¶
咫尺而不能以升豈非仙可得而不可求道可悟而不¶
可學彼其叛稼穡之功遺室家之樂越天常而慕㝠㝠¶
<pb:KR2k0045_WYG_146-11b>¶
宜乎白首於封竈之下幽死而無所託也¶
　　休亭賦(并序/)　　　　　　　　　黄庭堅¶
　吾友蕭公餉濟父往有聲場屋間素不利於有司歸¶
　教子弟以宦學而老於清江之上開田以為嵗鑿池¶
　灌園以為籩豆兒時藝木今憩其隂獨立無鄰自行¶
　其意築亭高原以望玉笥諸山用其所以齋心服形¶
　者名之曰休亭乞余言銘之將游居寢飯其下豫章¶
　黄庭堅為作休亭賦¶
<pb:KR2k0045_WYG_146-12a>¶
槃礴一軌萬物並馳西風木葉無有靜時懷蠧在心必¶
披其枝事時與黄間同機世智與太行同巇飲羽於市¶
門之下血刃於風波之上至於行盡而不休夫如是奚¶
其不喪故曰衆人休乎得所欲士休乎成名君子休乎¶
命聖人休乎物莫之嬰吾友濟父居今而好古不與不¶
取亦莫子敢侮將强學以見聖人而休乎萬物之祖曩¶
游於世也獻璞玉而取刖圖封侯而得黥驕色未鉏而¶
物駭機心先見而鷗驚撫四方者倦矣迺歸休於此亭¶
<pb:KR2k0045_WYG_146-12b>¶
濯纓於峽水之上游晞髮於舞雩之喬木彼玉笥之𨼆¶
君子惠我以生芻一束是謂不蓍而筮從無龜而吉卜¶
　　江西道院賦(并序/)¶
　江西之俗士大夫多秀而文其細民險而健以終訟¶
　為能由是玉石俱焚名曰珥筆之民雖有辯者不能¶
　自解免也惟筠為州獨不嚚於訟故筠州太守號為¶
　守江西道院然與南康廬陵宜春三郡並䝉惡聲元¶
　祐八年武陵柳侯子儀守筠之明年也樂其俗之媺¶
<pb:KR2k0045_WYG_146-13a>¶
　使為政者不勤乃新燕居之堂榜曰江西道院以鼓¶
　舞其國風且為高安之父老雪恥焉秋九月遣使來¶
　告成於雙井永思堂於是為之賦¶
句吳之區維斗所直半入於楚終蝕於越有泰伯虞仲¶
季子之風故處士有巖穴之雍容有屈原宋玉枚皋之¶
筆故文章有江山之秀發吳越之君多好勇故其民樂¶
鬭而輕死江漢之俗多禨鬼故其民尊巫而淫祀雖郡¶
異而縣不同其大畧不外是矣若乃高安之城豫章之¶
<pb:KR2k0045_WYG_146-13b>¶
别雖風氣之未逺亦媺俗之可恱故柳侯下車解牛而¶
不割未嘗發硎初不折缺則喟然嘆曰江西道院名不¶
虛生爰作新堂合陳鼓笙有斐翰墨賓贊令丞作為詩¶
歌接民頌聲昔也憂民之憂今則樂民之樂懷僊伯之¶
蛻蟬有勿翦之喬木製劒池之菡萏以為裳釀丹井之¶
清泠以為酌醉而起舞父老持足恐使君之仙去而鰥¶
寡之長失職也吾聞風行於上而水波此天下之至文¶
仁形於心而民服此天下之善化豈可多為令而病民¶
<pb:KR2k0045_WYG_146-14a>¶
慢自設險而病民詐耶九轉丹砂鑄鐵成金兩漢循吏¶
鑄頑成仁我簡靜則民肅我平易則民親今使高安之¶
農養生於桁楊之外珥筆教訟者傳問孝之章𠢐耳銷¶
吭者深春耕之耒賣私鬭之刀劔以為牛羞淫祠之樽¶
俎以養親雖承平百年雨露滲漉非二千石所以牧人¶
者乎雖然有一於此堂密有美樅而未聞處士之節岑¶
蔚有於菟而不見墨客之文豈其龜藏而自祕蠖屈而¶
不伸者耶公試酌樽中之渌謝山川之神為予問之¶
<pb:KR2k0045_WYG_146-14b>¶
　　白山茶賦(并序/)¶
　姨母文城君作白山茶賦興寄高逺蓋以自況𩔖楚¶
　人之橘頌感之作後白山茶賦¶
孔子曰嵗寒然後知松栢之後彫也麗紫妖紅爭春而¶
取寵然後知白山茶之韻勝也此木産於臨川之崔嵬¶
是為麻源第三谷仙聖所廬金堂瓊榭故是花也稟金¶
天之正氣非木果之匹亞迺得骨於崑閬非乞靈於施¶
夏造物之手執丹青而無所用析薪之斤雖睥睨而幸¶
<pb:KR2k0045_WYG_146-15a>¶
見赦高潔皓白清修閒暇裴回冰雪之晨偃蹇霜月之¶
夜彼細腰之子孫與莊生之物化方培戸以思温故無¶
得而陵跨蓋將與日月爭光何苦與洛陽爭價惟是當¶
時而見尊顯處於瑶臺玉墀之上是以閉藏而無悶淡¶
然於乾楓枯柳之下江北則上徐庾江南則數鮑謝蓋¶
不能刻畫嫦娥藩飾姑射諒無地以寄言故莫傳於膾¶
炙況乎見素抱朴難乎郢人故徐熙趙昌䑛筆和鈆而¶
不敢畫或謂山丹之皓質足以爭長而更霸知我如此¶
<pb:KR2k0045_WYG_146-15b>¶
不幾乎罵雖瓊華明后土之祠白蓮秀逺公之社皆聲¶
名藉甚俗態不捨挾脂粉之氣而藴蘭麝與君周旋其¶
避三舍¶
　　白鹿洞賦(并序/)　　　　　　　　朱　熹¶
　白鹿洞賦者洞主晦翁之所作也翁既復作書院洞¶
　中又賦其事以示學者其詞曰¶
承后皇之嘉惠宅廬阜之南疆閔原田之告病惕農扈¶
之非良粤冬孟之既望夙余駕乎山之塘徑北原以東¶
<pb:KR2k0045_WYG_146-16a>¶
騖陟李氏之崇岡(地名李/家山)揆厥號之所繇得頽址於榛¶
荒曰昔山人之𨼆處至今永久而流芳(陳舜俞廬山記/云唐李渤字濬)¶
(之與兄涉偕𨼆白鹿洞後為江州刺史乃即/洞創臺榭環以流水雜植花木為一時之勝)自昇元之¶
有土始變塾而為庠儼衣冠與絃誦紛濟濟而洋洋(廬/山)¶
(記又云南唐昇元中因洞建學館置田以給諸生學者/大集乃以國子監九經李善道為洞主掌其教授江南)¶
(野史亦云當時/謂之白鹿國庠)在叔季而且然矧休明之景運皇穆穆¶
以當天一軌文而來混念敦篤於化原乃搜剔乎遺遯¶
朌黄卷以置郵廣青衿之疑問樂菁莪之長育拔雋髦¶
<pb:KR2k0045_WYG_146-16b>¶
而登進(謹按國朝㑹要太平興國二年知江州周述乞/以九經賜白鹿洞詔從其請仍驛送之六年以)¶
(洞主明起為蔡州褒信/主簿旌儒學榮鄉校也)迨繼照於咸平又増修而罔倦¶
(廬山記又云咸平五年敕/重修又塑宣聖十哲之象)旋錫冕以華其歸琛亦肯堂¶
而詒孫(郭祥正書院記云祥符初直史館孫冕以疾辭/於朝願得白鹿洞以歸老詔從之冕未及歸而)¶
(卒皇祐五年其子比部郎中琛即學之故址為屋榜/曰書堂俾子弟居而學焉四方之士來者亦給其食)悵¶
茂草於熙寧尚兹今其奚論(廬山記熙寧中作/已云鞠為茂草矣)天既啓¶
余以堂壇友又訂余以冊書(尋訪之初得樵者指告其/處客楊方子直遂贊興作)¶
(之謀既而劉清之子/澄亦裒集故實來寄)謂此前修之逸迹復闗我聖之宏¶
<pb:KR2k0045_WYG_146-17a>¶
模亦既震於余衷乃謀度而咨諏尹悉心以綱紀吏竭¶
蹷而奔趨士釋經而敦事工殫巧而獻圖曾日月之幾¶
何屹厦屋之渠渠(事具吕祖謙伯/恭所作書院記)山蔥瓏而遶舍水汨¶
㶁而循除諒昔人之樂此羌異世而同符偉章甫之峨¶
峨抱遺經而來集豈顓眺聽之為娛實覬宫牆之可入¶
愧余修之不敏何子望之能給矧道體之無窮又豈一¶
言而可緝請姑誦其昔聞庶有開於時習曰明誠其兩¶
進抑敬義其偕立允萃摰之所懷謹巷顔之攸執彼青¶
<pb:KR2k0045_WYG_146-17b>¶
紫之勢榮亦何心於俛拾亂曰澗水觸石鏘鳴璆兮山¶
木苯䔿枝相樛兮彼藏以修息且游兮德隆業茂聖澤¶
流兮往者弗及余心憂兮來者有繼我將焉求兮¶
　　豐水賦　　　　　　　　　　　徐鹿卿¶
豫章古號句吳附庸自江北以徙建即南昌而分封漢¶
錫以富晉名曰豐梁暫畀撫隋復𨽻洪環囦洄洄鎮山¶
崈崈既燾社於爵列亦要銀於縣公起造物之休息産¶
人傑之沖融經學齊緩衣冠魯風仕少宦情俗與古同¶
<pb:KR2k0045_WYG_146-18a>¶
操觚懷鉛莫備形容粤自丹陽啓土長睨中夏命干將¶
於吳産資越工於歐冶鑿泰騩以出鋌訹風胡而定價¶
發龍淵之新硎與太阿而更霸愕千仞之壁立浩萬折¶
之傾寫驚屑越於兕甲指蜚颺於駟駕火精潛閟於吉¶
土晉旅瑟縮而退舍武皇築宫以旌異章帝親題而賚¶
下何靈物之鏟跡淪古犴而不赦紫氣輪囷而貫斗寒¶
芒剡奕而爭夜孔章雪鍔於久蟄壯武服之而驚侘始¶
丙粲於北巖終耿光乎少華眷天寶之必復駴延平之¶
<pb:KR2k0045_WYG_146-18b>¶
儵化凜沖氣之攸在非見驟而驚乍玩雙鐔之書贊豈¶
取次而假借迺若池山躍龍芙蓉浴日眞靈所棲厥惟¶
始豐新郛是營永徽僝功章水徑其北曲江滙其東帶¶
二水(豐水/富水)之交流矜三洲之長雄洪瀾舞蛟巨隄眠虹¶
下千艘之粲白動檣牙之颭紅灌輸輻湊泉貨阜通若¶
夫晚渚無波夕景涵空聽煙外之鳴榔認鷗邊之短篷¶
彷彿笠澤依約吳淞晞濠上之游儵亞洞庭之橘宫竦¶
跂前聞侈觀後躅威鳯巢其髙岑鸑雛啐於幽谷窖棲¶
<pb:KR2k0045_WYG_146-19a>¶
神丹淵生金粟藥石鏤贊皇之賦寶室快涪翁之讀鼇¶
扉之文如在騎省之頌可續辭工長善詩妙羣玉頫墨¶
池以心敬𣂏孝泉而貌肅鄉標長樂里掲長安洲既霧¶
龍社亦歌鸞精行達孝而錫封壽春羈忠而列仙追憲¶
表之清風誦少陵之大篇記河西之新幢哦出塞於左¶
賢嗣銀筦之遺響證豐碑之瑶鐫或居鄉而化行或啓¶
宇以旁延忠厚䇿勛於續敕信誼成德於同年徇一節¶
而尸祝壯九拜而極言偉三稱於郎宿赫再忤於師垣¶
<pb:KR2k0045_WYG_146-19b>¶
詩矜豪於痛飲賦雄誇於㑹纒續硬語於溪堂晤賞音¶
於平川句折良史之奇學富尊經之篇或交臂於射鄉¶
或冠倫於黌省伸讜議於鬻鹺建逺圖於推茗欽孝著¶
於宰木慕亷稱於安定燹妖像之眩俗斥叢祠之干正¶
或垂車於五齡或用鉞於百乗裁效尤之絡繹子蠲除¶
之僥倖外夙著於模楷内兼優於文行扁華椽於補史¶
勗師說於西岡咏春還之清詩諷金影之名章議論欲¶
超於峨岷種藝或規乎壽張墮謫仙於樊樓精象數於¶
<pb:KR2k0045_WYG_146-20a>¶
草堂書裒至孝之通神卒感仁言而弗忘睇黄虛之高¶
標想西陂之逸韻賦嚴瀨而軒渠誦贑灘而奮迅慨玉¶
樓之感歌弔竹坡之形影掲誠齋之墓表哦水心之篇¶
詠宜蠻覿德以心化淫澦收波而神聽或遵養於宋府¶
或厭直於儀曹指退軒之奎文問竹坡之詩豪或亷問¶
於兩驂或通夢於三刀莫不富水其清猴峰其高位不¶
滿才榮未副褒或黙或言各惟所遭道有升降一人之¶
本薰然慈仁告新令尹雷裴顯晉張柳稱唐亦有朱馮¶
<pb:KR2k0045_WYG_146-20b>¶
可以播揚詩稱水部律進奉常或振禀以同食或鞭石¶
而固防旴南稱陳臨汝表江返俗習以改紀樂半環而¶
祀王贊府景伯專媺有唐非無印曹上坡位楊亦有少¶
仙宋劉相望宛其風流膏沐華光巍巍寓公赫赫明府¶
於昭大興發揚溥詡魯無君子斯焉取斯¶
　元¶
　　棲深賦(為王舉山作/地名舉子岡)　　　　　　劉　詵¶
六合之内八荒之壖匪臯匪涘不甸不㕓有岡伏興望¶
<pb:KR2k0045_WYG_146-21a>¶
之芊緜蓋得名於吾黨而託之乎槐黄之一言於是過¶
者喟然而語曰此非姓溪以冉而名谷以𨼆者之盤旋¶
邪非科目之已逺而寄想像於千年者邪爰有有道築¶
居其巓問其所從來則蓋元祐之初元矣青山繚屋古¶
木横天籬援翳塗藤茨入椽内環洗墨之池外繞種秫¶
之田竹分徑造之所蔬滿日涉之園春林雨過花澗流¶
泉孤鶯自啼時鳥雜喧清風墮籜永日聞蟬焚香起坐¶
茶味入禪微涼蕭瑟林木自絃臨清賦詩脫葉如船天¶
<pb:KR2k0045_WYG_146-21b>¶
寒酒熟梅花入檐峰雪成畫牆暾獻暄閱大化之迭序¶
甘窮居以為縁族四世而廡狹乃構寛於厥先折干雲¶
以為棟逝棲鳥而為櫋鳴機𨼆於内霤藏籍矗於西偏¶
文公題記韻士贊篇風月不待獻而彌勝江山不假飾¶
而増妍念百年之種樹終自庇於本根又歌聚之從起¶
待千載之雲聞豈飄風之晝語異茅雨之夜眠比𨼆橘¶
而非幻擬種桃而非仙於是先生欣然而笑曰深矣吾¶
之棲也可以驕元亮而傲玉川矣客有難之曰吾聞淺¶
<pb:KR2k0045_WYG_146-22a>¶
深表裏所分山之深也在谷水之深也為淵今先生之¶
居介毫末於一馬寄圭粟於大千南非其中北匪其邊¶
而先生何所指以為深焉左眺高闉右接廣阡暍車望¶
其林翳饑袂想其炊煙而先生何所恃以為深焉窮搜¶
邃討談空說元問字填巷受經款門使昧者欲赴於其¶
燧辨者欲磨於其堅而先生何所匿以為深焉先生曰¶
夫泥於迹者常有所窮游於化者或有所全吾聞至人¶
入水不濡入火不爇㑹光塵於一隙混涇渭於同源故¶
<pb:KR2k0045_WYG_146-22b>¶
卜於肆者庸知其非隠行於市者安知其非仙嵇康好¶
琴靈運遊山伯倫酒狂張旭草顛豈所託之或淺嘗不¶
離乎人間顧吾深之安在誠可指於目前彼山林之委¶
塊亦身外之附懸於是客莫能詰走若季咸望其棲而¶
不見渺山水之蒼然¶
　　三節堂賦　　　　　　　　　　危　素¶
稽受氏于高堂兮奠偰輦之攸居際神元之興運兮肆¶
彊暴而攘除偉令子之俶儻兮從世皇以平吳匪徒勠¶
<pb:KR2k0045_WYG_146-23a>¶
力于戰陳兮陳征討之訏謨信直道以迕時兮轉漕輓¶
于番禺屬羣盜之交熾兮集草間而嘯呼阨險隘以弄¶
兵兮値陸梁之兇渠矢赤心而奮鬭兮凜英烈而莫渝¶
俄勢窮以被執兮必臨難而捐軀慘海霧之隂翳兮嘂¶
山鬼而乘狐嗟良配之嫠居兮厯三紀而有餘撫青鏡¶
以含悲兮收涕泗于衣裾哀孤惸于幼稚兮念生我之¶
勞劬閔無父之何怙兮賴慈母之攜扶嬰疾疢以莫瘳¶
兮吾豈愛于肌膚刲股肉以和藥兮欣沉痼之獲蘓世¶
<pb:KR2k0045_WYG_146-23b>¶
驚嘆乎忠義兮作人紀之良撫表三節以詠歌兮峙堂¶
構于東湖葆遺器以櫝藏兮矧緹襲乎詩書惟延祐之¶
后皇兮思蒐羅于文儒爰趾美于高科兮羌簪笏之滿¶
家推羽儀于天朝兮流四海之名譽匪顯庸之足夸兮¶
拯黎庶于泥塗雖余文之骫骳兮掲潛德以張鋪信天¶
道之孔昭兮式原本于厥初¶
　明¶
　　崆峒雪樵賦(有序/)　　　　　　　宋　濓¶
<pb:KR2k0045_WYG_146-24a>¶
　劉君宗弼家于贑之崆峒山陽學贍而文雄嘗擢進¶
　士第入教成均出任浙江部使者之寄聲光已赫然¶
　矣君乃退然弗居方以崆峒雪樵自號其殆顯幽一¶
　致者歟非賢而有德者蓋弗能也君間請濓賦其事¶
　雕蟲篆刻之學老且亡去黽俛操觚雖用賦體而比¶
　物成義為多君之西還或歌于清泉白石間山靈聞¶
　之未必不囅然一笑也其辭曰¶
伊崆峒之拔起兮鎮嶠南之靈區翠旓繽其蕩空兮播¶
<pb:KR2k0045_WYG_146-24b>¶
灝氣之㽔綏章貢挾以北流兮盎土脈之滋腴穴遥通¶
于龍翕兮勢蟠亘于鬱孤信地維之奥宅兮為靈眞之¶
所都則有白鵞羽人黄唐丹士闢玉為房鑄金成黍仰¶
青帝以布帷撥赤霞而啓笥悼下土之坌濁凌剛風以¶
逕度惟彭城之仙子兮式爛柯之遺軌謂靈奕之可觀¶
兮意翩翩而遐舉裘翦鹿胎之花屨約芝田之蘂巾割¶
湘雲之枝鞶㸃彩鷮之尾傷胡麻之未飯愛白石之堪¶
煮踰洞眞之石扉借修月之寶斧期緱笙之下臨兮庶¶
<pb:KR2k0045_WYG_146-25a>¶
緑文之可暏于時元冬屆朔氣交氷腹堅金莖高二鶴¶
夜語獨烏晝韜莽六花之聚白合溟涬于空寥幻九清¶
之祕景闢太素之神苞奪人目睛兮若流汞翻空而不¶
定一白無地兮如爛銀炫燿于霜臯瓊林玉樹疊穎聯¶
條柯頓亡于春緑蘤巧綴于晴梢乃陟瑶磴乃依氷樾¶
膚中寒而生鱗指屢僵而弗屈丁丁許許不遺餘力已¶
枯成采方長不折玉屑隨聲而輕墮霜莖倚雲而初積¶
束以九眞之赤藤附以千年之苓魄既消摇而咏歸忘¶
<pb:KR2k0045_WYG_146-25b>¶
蕉鹿于今昔歌曰我采我樵兮太濛之野萬樹&KR0785;瓏兮¶
玉光照夜孰能相從兮與霓旌而俱下于是築石竈繙¶
金經養神火煉黄寧汞生水虎之窟鉛出火龍之扃液¶
承太乙之珠機運元華之精憑添抽之卦劵植鄞鄂之¶
丹城逮伐毛而洗髓致隂爍而陽凝種芝于瓊玉之山¶
折桂于廣寒之庭領衿佩于橋門集鵷鷺于王庭白簡¶
霜飛繡衣春明近一出而持斧使九夏之生氷迺椉風¶
而來歸兮將瀛洲之先登隔人間之風雨兮遽眞凡之¶
<pb:KR2k0045_WYG_146-26a>¶
異程至若西隣之子沈酣羶葷屏龜香曙笙火花春瑶¶
階舞楚銀館歌秦黄塵迷南華之夢敝屣&KR0339;東郭之貧¶
樂鍾鼎之遺𧰟厭煙霞之近醇尚父釣渭阿衡耕莘或¶
封齊于東海或致君于華勛齊出處于一塗肯變志于¶
屈伸世繽紛兮麗以新蠟代薪兮傷芳辰翻海水以為¶
霖兮曾莫濯夫游塵孰不化為胡燕兮依華榱之飛文¶
丹禽鳴夫空谷兮亦寥寥之一聞彈樵歌之逸響兮寄¶
緑綺于秋旻歌曰若有人兮在蘭厓止白虎為使陟崇¶
<pb:KR2k0045_WYG_146-26b>¶
巇止皓毳迴飊敷天葩止虛白内朗絶纎瑕止仁斧義¶
戕龍鏘鳴止鵜膏匪施痂弗形止翦彼薪樗扶松柏止¶
養賢大鼎熟以烹止天下為公大道行止遡風屹立思¶
盈盈止¶
　　遊匡廬山賦　　　　　　　　　胡　儼¶
昔神禹之疏鑿兮奠山川于九區惟彭蠡之既瀦兮渺¶
巨浸而為湖爰有山而西峙兮儼穹窿而覆廬彼何人¶
之昆季兮初卜居而宅其陽詢遺老而求其故兮傳其¶
<pb:KR2k0045_WYG_146-27a>¶
姓而曰匡余於是招五老于雲中兮叅九眞而翺翔攬¶
香爐之紫煙兮濯飛瀑于石梁挽銀河于九天兮凌倒¶
影之蒼茫雙劍倚空而嵯峨兮凜肅肅之秋霜俯龍淵¶
于絶壁兮㵼碧澗之琅琅漱玉挺乎長松兮慨故址之¶
荒涼埽蘚斑而求古跡兮信德美其流芳倐淩風而遐¶
舉兮抵尋眞之舊觀逕松蘿而厯九奇兮覩雲屏之煥¶
爛天宇豁其澄鮮兮聳層巒于霄漢水簾三疊而下垂¶
兮儵瓊飛而珠散羌觸坎而轂轉兮懸素絲于天半迴¶
<pb:KR2k0045_WYG_146-27b>¶
風搏而混結兮炯雪毬之洞貫邀謫仙于松巢兮扣東¶
林之禪扃倚三笑而長吟兮聽虎溪之泠泠升上方而¶
登天池兮跨絶頂之高寒靈籟發而凄清兮悚萬壑之¶
驚湍鳥吚嚶于幽谷兮猿悲嘯乎巑岏熊咆龍吟之不¶
可以留兮接空明之羽翰巨艦突而撐空兮何神化之¶
渺漫披䝉茸而陟虎豹兮仰石磴而高攀坐飛閣以延¶
攬兮付江山于一瞬紅葉忽其翩翻兮猶雨花之亂隕¶
訪竹林之古寺兮云隠顯之靡常流鐘磬于巖竇兮顧¶
<pb:KR2k0045_WYG_146-28a>¶
杳靄兮何鄉俯盤盤之深谷兮綺繡錯而錦張過淵明¶
之栗里兮三逕沒而已荒挹高風于千載兮攀逸駕于¶
羲皇余思夫古人而不得見兮撫孤松而徬徨望白雲¶
之悠悠兮覽紫霄之蒼翠迎鸞鶴于空中兮驂羣仙之¶
環珮臨墨池以揮灑兮希右軍于絶代酌鸞溪之一滴¶
兮亦何有乎滯礙道簡寂以遨遊兮仍羽人于丹邱陸¶
子肅余于石壇兮耿星河之欲流余既縱夫元覽兮羌¶
回車以復路度松關之迢迢兮問棲賢之故處乃少室¶
<pb:KR2k0045_WYG_146-28b>¶
之山人兮甘嘉遯而來居抑後賢之仰止兮藏簡冊之¶
奥區振吾袂于高岡兮挾天風于兩腋鹿呦呦而思苓¶
兮闢紫陽之遺跡洞㟏岈而𨼆約兮山幽幽而無人葛¶
漫漫于樛木兮石磊磊乎澗濱堂構餘乎瓦礫兮蛩愁¶
吟而饑鼯呻余既感此而惆悵兮除積翳于荒榛采蘋¶
蘩于沼沚兮就堂階而薦觴退即乎風泉雲壑兮聊詠¶
歌而徜徉衆既告予以欲暮兮還余駕乎東騖蟬嘒嘒¶
而寒鳴兮草凄凄其夕露松隂隂而月朧朧兮渺蒼蒼¶
<pb:KR2k0045_WYG_146-29a>¶
之煙霧亂曰汩吾遊兮北征水茫茫兮山青稅吾駕兮¶
匡廬訪古蹟兮窮奥區山之人兮潔修跨黄犢兮夷猶¶
灑清風兮六合凜氷玉兮高秋歸來兮歸來求仙人兮¶
林邱¶
　　玉笥山賦　　　　　　　　　　金幼孜¶
鼇宫散兮彩雲鯨海飛兮黄塵銅山眇兮寂寞玉峰美¶
兮嶙峋占西江之上郡表南紀之孤青攬神秀於磅礴¶
通仙靈於杳冥割晨昏而軼雲雨薄光景而生風霆登¶
<pb:KR2k0045_WYG_146-29b>¶
之者若廣寒百萬戸之玉㝢望之者恍巫山十二峰之¶
翠屏予嘗攀蘿絶澗繫馬西風斷蒼崖之秋骨舒一笑¶
於奇逢攀危巢於棲鶻附垂翅於冥鴻發孤嘯於巖端¶
振萬籟於笙鏞但覩夫華蓋倚天芙蓉削玉清霜利鍔¶
劍插秋寒初月修眉黛横空緑其瑰瑋萬狀而東連者¶
非臨川諸山列於前者乎重灘來逺千里如㵼煙消雨¶
浹隠若垂虹雪立風濤疾如走馬行祠候龍女之暮歸¶
别路泣驪駒之曉駕其蜿蜒百折而南委者非章貢之¶
<pb:KR2k0045_WYG_146-30a>¶
經流繞其下者乎西連石霜百丈之奇北挹閤皁寶金¶
之秀或寛而坡陀或卑而培塿莫不瞻仰乎後先羅列¶
乎左右則諸山聳處之尊眞足以配南山不崩之壽也¶
方將臨飛梁淩絶頂窮元微入溟涬抽石室之藏書校¶
黄庭之内經俄遇鴻䝉先生虛無誕叟身珮蒼精手捫¶
落斗或處靜而守嘿或談空而說有相與吐羅秀之奇¶
胸騁懸河之辯口候紫氣於青牛歎浮雲於蒼狗誕叟¶
起揖於先生曰子亦通元者也獨不聞清江玉笥之山¶
<pb:KR2k0045_WYG_146-30b>¶
乎夫洞之天者三十有六而法樂固為第一福之地者¶
七十有二而郁木固為無匹蓋天作而地藏宜鬼沒而¶
神出今子以憑虛弔古之才拔俗出塵之質不遊於元¶
都千樹之時而訪於昆明劫灰之日何其異哉僕固鄙¶
人請告山川風物之美宫室羽儀之麗悉耳目之所及¶
庶幾發吾子之䝉而袪吾子之蔽也在昔此山卓卓太¶
古究其根盤罔知幾許錫以太白雲臺之名雜以羣玉¶
秦望之所崟岑岪鬱岒嶸險阻嵸&KR4119;㠎岋㟏岈岣嶁蟠¶
<pb:KR2k0045_WYG_146-31a>¶
者如龍踞者如虎方者如屏圓者如筥斷者如臼續者¶
如組高者如立下者如俯呀者如吞突者如吐平者如¶
削起者如舞向者如鬭回者如顧千奇萬狀不可遽數¶
其上則小山叢桂漆園大椿松檜栝柏椅桐栗榛大餘¶
連抱深踞重坤夸條幡纚布葉鋪棻昻霄聳壑霧合雲¶
屯白日而蛟虬動微風而笙吹繁禽則出穴雛鵷銜書¶
神雀黄鵠白鷴金雞元鶴旋日駕鵞鴰鶬鳷鵲呈其吐¶
綬名之搗藥雲彩星馳風毛雪落或翔而集或俛而啄¶
<pb:KR2k0045_WYG_146-31b>¶
是皆踰岷越嶂離瀛度弱不逺伊邇於焉兹托其下則¶
玉芝葳㽔瑶草縁縟葭若麝香荃蘭甘菊芎藭鶴化金¶
鈴櫻粟抗紫莖揚清馥耀羣芳駭衆目被幽崖施中谷¶
灼灼猗猗青青郁郁獸則馴虎飛猱麝香麀鹿或獻果¶
而攀蘿或賣杏而收穀或食乎野苹或眠乎石竹餘則¶
五色之毛千里之足茂先亦不能知爾雅所不及録若¶
不肥大蕃息絡繹馳逐以寢以吪不瘰不瘯水則三溪¶
八池七潭六源丹砂之井玉醴之泉服之可以永壽飲¶
<pb:KR2k0045_WYG_146-32a>¶
之可以成仙潏潏滈滈澄澄涓涓光𣹢曉鏡聲彈夜絃¶
練横㼨㵼枝分蔓延灑而為雨積而為淵溉田百頃衣¶
食之源然後觸穹石赴奔川東滙彭蠡同歸海門其中¶
則蛟龍龜貝鰋鯉鱅鰱比目之魼縮項之鯿沙蛤海蚌¶
明珠出焉亦有羣飛屬玉並浴文鴛雙鳧乗雁鳴翠舞¶
鵾蒼鱗繡羽舉一漏千莫不集於淺瀨浮於清漣唼嚼¶
乎菰蒲菁藻棲息乎菱芡藕蓮建宫室則度其隰原拔¶
斯柞棫爰命工垂乃程匠石巧者獻能勇者効力千夫¶
<pb:KR2k0045_WYG_146-32b>¶
雲從萬斧雷擊鑿石而龍門空斬木而虎穴赤發嶺表¶
之瑰材集江南之佳植倐鬼設而神運不一朝而山積¶
於是寶圖呈於坤靈玉梁降乎天寵倣配極之元都列¶
飛霞之畫棟翬翼㝢而欲飛螭負楹而不動華榱引明¶
月於璇題藻梲綴浮雲於朱栱露闕角之蒼龍啄檐牙¶
之丹鳯表以承天大秀之崇侈以天德乗光之竦叅錯¶
乎萬像之鱗次彷彿乎九重之星拱觀其重觀疊樓右¶
坪左墄飛甍驚海色之摇紅鉛砌鏤琅玕之連白窗綺¶
<pb:KR2k0045_WYG_146-33a>¶
疏而結錢帶金釭而銜璧聚天上之星辰隔人間之風¶
月周河漢之昭回順隂陽而闔闢宜上帝之高居近天¶
顔之咫尺至若黄道雨晴瑶階塵輭翠㽔下元武之旌¶
魚鑰起寥陽之殿羽衣翻仙子之霓裳雉尾擁宫人之¶
彩扇耀孤鶴於金莖鳴八鸞於翠輦魚龍舞九奏於鈞¶
天鵷鷺肅羣眞於旒冕濟濟乎山澤之癯昻昻乎珪璋¶
之彦降笙鶴於緱山來舄鳧於葉縣無非講道德於元¶
文咒長生之祕典元霜杵月臼帶香殘丹氣成虹爐存¶
<pb:KR2k0045_WYG_146-33b>¶
火煉進麐脯之新奇集龍根之宛轉氷桃鬭𤓰棗之筵¶
銀瓮錫葡萄之讌又何必慕弱水之二神比塵世之所¶
常羨也鍾其精英發為人傑其方平重厚故為人也沉¶
毅而富才峭直孤高故為人也磊落而多節逺而九仙¶
曄爾之名近則八祖森乎其列故孔梅沈謝之羣流厯¶
秦漢唐宋而恒赫訪遺跡則魏氏之瑶臺何君之石竅¶
臺聳東華赤谷之奇谷隠彤霞丹陽之奥箱峰蔓草之¶
似袍墨沼寒藤之學藥劉通慕仙籙於徒聞夏禹惜神¶
<pb:KR2k0045_WYG_146-34a>¶
樏之未造涪翁僅吟於彷彿叔夜敢侔於醉倒逮及累¶
朝舉由其道銀鈎賜金榜之鏤題寶篆降御爐於恩詔¶
信為古今之名山非遯世延年者莫能到也言未卒先¶
生乃欣然而笑曰子誠知管晏之齊人識昭襄之秦客¶
但誇夫山川之為美而不知河山之帶礪也覩宫室之¶
為盛而不知兩都之舊制也羨木石鳥獸之同羣而不¶
知斯人之為貴也慕辟穀延年之可尚而不知所惡有¶
甚於死也夫達人之大觀曾何足以芥蔕雖殺身以成¶
<pb:KR2k0045_WYG_146-34b>¶
仁眞不亡而日在且夫大人物我本同槖籥聚則成形¶
散歸寥廓高為星辰低為河嶽故箕尾墜而傅說亡尼¶
山禱而聖人作二伯生而崧嶽降其神靈三蘇出而眉¶
山為之蕭索相業應乎旁求王迹寓乎筆削為藩翰於¶
西周著文章於東洛是皆為海内之安危兼天下之憂¶
樂豈效乎沒世無聞但忘情於邱壑且子不聞蓬萊方¶
壺逺則逺矣而樓船之藥未返滈池之璧已遺莖臺井¶
榦高則高矣而茂陵之石馬無聲柏梁之金人有烈是¶
<pb:KR2k0045_WYG_146-35a>¶
二君者今安在哉今欲與子窺九嶷登太行上㑹稽探¶
禹穴泝崑崙觀澥渤追太史之奇蹤繼前人之遺烈挽¶
壯士之天河洗中原之戰血然後對禮樂於丹墀進輿¶
圖於金闕則下視玉笥之山者曾何足比於一髮也哉¶
誕叟聞斯言也狼顧䑕拱莫知所措夕陽兮在山碧雲¶
兮欲暮余乃拾銅雀於殘煙分玉蟾於墜露倚桂樹之¶
秋香遂登高而作賦¶
　　三谷賦(并序/)　　　　　　　　　何喬新¶
<pb:KR2k0045_WYG_146-35b>¶
　麻源三谷之勝為吾旴江山水甲今司勛員外郎左¶
　君時翊之先廬在焉時翊嘗為予道其泉石幽雅之¶
　趣巖壑瑰詭之觀予欣然欲遊而未能乃想像而賦¶
　之每一展翫庶幾乎少文之臥遊矣¶
出城闉以遐覽兮爰陟峻而捫幽度駝嶺之&KR2187;谺兮訪¶
仙臺乎山之陬銅陵岌嶪而凝黛兮紅泉汩㶁其鳴璆¶
琪花瑶草紛不知其名兮桂樹鬱其相繆予乃淩犖确¶
厲清泠窺石門之窈窕躡雲蓋之崢嶸石梁龍矯兮臥¶
<pb:KR2k0045_WYG_146-36a>¶
波仙觀翬飛兮淩空吸紫霞兮石閣招白雲兮羅峰步¶
予馬于靈豐兮悵宿莽之離離訪繙經之遺臺兮蒼煙¶
慘其增凄若乃崇岡&KR0886;崒疊穎巑岏丹光夜爍土花春¶
殷非子期仙隠之所存乎寒燐宵飛山精暮泣折㦸沉¶
沙戰血凝碧非危郎駐兵之故柵乎山川宛其如昨嗟¶
昔人其安在攀古柏之虬枝兮增子心之永慨謂仙人¶
之不死兮吾不得而見之謂英雄之不朽兮亦澌盡而¶
無遺招黄鶴而訊之兮鶴翩翩其高翥尋斷碑于荒榛¶
<pb:KR2k0045_WYG_146-36b>¶
兮蝸涎苔花閟而不可覩重予懷之耿耿兮撫幽篁而¶
延竚迴飇冷兮欲秋斜月澹兮將夕駕予輈以復路兮¶
聊容與乎田北騁子目以流觀兮見夏屋之渠渠萬瓦¶
鱗鱗以波偃兮曰美人之故廬緑樹藹其承宇兮清泉¶
琤其循除詠先生之遺風兮有左琴而右書愛兹境之¶
幽勝兮恍王官於緑野欲誅茅以葺廬兮敢云信美非¶
吾土何所獨無芳草兮羌睠睠而懷兹念美人之好修¶
兮茍去此其從誰儻解印以南旋兮將稅駕乎旴之湄¶
<pb:KR2k0045_WYG_146-37a>¶
從美人以徜徉兮終嵗晏以為期¶
　　匡山館賦(有序/)　　　　　　　　湯顯祖¶
　友人胡孟弢本豫章之才子慕匡仙之舊廬結架山¶
　顔逶迤雲貌每聚逺公之笑自號栗里之人白雪恒¶
　操元風再暢余嘉其志包宇宙為賦所居¶
美澤國之洪州奠江陽之名嶽柱北斗以崔巍鎮南條¶
之廣邈爾其日月影射煙波沃漾積霧沈峰横雲矯嶂¶
碎瀑珠寒香爐翠颺竹影之金書自然樹杪之鐵船無¶
<pb:KR2k0045_WYG_146-37b>¶
恙物死强梁人生弱喪空迷閱水之中不住靈山之上¶
如何孟弢先我遊遨眉顔如畫意氣眞豪河山不礙風¶
雲自高書盈唐述賦滿邊橑鵜峰比峭鵠岸雙遥發匡¶
君之寶牒覓吳嶝之金膏見白龍之時起聽元豹之潛¶
號搏空屏而曉灎冩石鏡于寒臯升降神阡吐納靈川¶
林冥冥兮欲雨人飄飄兮似仙仙家兮遊衍層隂兮疊¶
巘覽神邱而弗居孰人寰其更選借禪林之一邱構丹¶
房於九轉逗驂鸞於石梁尋飛鵞與敝艑天門之松側¶
<pb:KR2k0045_WYG_146-38a>¶
生華嶠之蓮半捲況復巖流自清藥樹恒榮留半空之¶
霜雪隔浮世之隂晴長風夜作則萬流俱響棲鼯晨嘯¶
則百嶺齊應朝饑則平湖上果暝暗則獮山佛燈允可¶
以頓眞人之響䇿儷神區之赤城乃有辯才大士元德¶
先生遡靈襟之滌覽泛馨香而解縈妙喜對揚之地高¶
眞元憩之楹振林木以長嘯憶蓮花之舊盟出淺見而¶
遊戲捫重元而迅征方遺蛻乎生品又何流鶩於塵情¶
國朝¶
<pb:KR2k0045_WYG_146-38b>¶
　　東湖漁者賦(有序/)　　　　　　　徐世溥¶
　家世江上别業榆溪在邑之廬又臨東湖日侣漁者¶
　習而為賦綴叙所見至于笭箵&KR2000;籪之制筒矢舟車¶
　之事槩不録焉¶
古有漁者厥號庖羲世傳其術潛者出之大江湯湯長¶
網横絶忽然碧山箜篌嗚咽杳窱曲溪有立垂綸彼何¶
為者獨寐寤言我觀東湖潛有多魚人隨鷗泛宅與桴¶
俱朱樓華館環其旁長梁飛虹飲其中滙五溪而璋合¶
<pb:KR2k0045_WYG_146-39a>¶
連别澤而珠從若夫堅氷始泮條風正歸榆將學眼栁¶
未成眉蟻浮柏臘獺祭蘋暉驅葉艇以孤進逐葭鷁而¶
飜飛爾其龍分蓮候蟬翳槐隂紋吹曉緑沫漲昬霒雲¶
遮黛鬛日射朱鱗乍攜罥以求羨渺黝黝而漸沉及夫¶
柯消露渚潦退霜汀薄寒籬落殘暑橋亭馳如脫箭泳¶
似聞琴爰溯洄於中沚或疊進而斜征于斯時也則有¶
烏啼岸曙鶴唳川明振網成雨摇罾飛星傴隨竿僂仰¶
與罛興又或夕陽依堞殘霞半樓羣笱背日衆舫截流¶
<pb:KR2k0045_WYG_146-39b>¶
水歌無曲寒嘯動秋爾迺雨舸暝踏煙蓑晚披林燈欲¶
舉浦氣纔霏霧中聞語知是雙麗若乃四野無人千廬¶
月白躍亂金光遊迷咫尺淵亭亭以漾影波渺渺而同¶
色筏無乾迴筥不虚擲至于凍雲結蕋野白黏天風侵¶
面苦鳥靜人潛猶復頂青拒雪負黑當緜念室處之淒¶
澹恐斟酌之或愆其漁翁也侷&KR0387;齫齒素鬢蕭條晨無¶
盥櫛醉發謳謡夜指犂角秋歎楓蓼其漁父也俠渡子¶
胥暇詰三閭于今遺族户向東湖落日亂棹依葦傾壺¶
<pb:KR2k0045_WYG_146-40a>¶
擊鮮趨市贏金媚孥其漁子也稚語川中閒嬉碧汜俯¶
仰微艱縱送獨美母呼以餐兄來相倚得魚固歡鰕亦¶
可喜諒庖羲之古民其忘機亦如此¶
　　滕王閣賦　　　　　　　　　　陳維崧¶
自昔沁水餘公主之園清漳有王孫之第藍田稱廢將¶
之家青門實故侯之地家居小巷人傳丞相之賓田近¶
南山客言太后之弟或北接銅街或南通金市況夫長¶
樂貴胄東阿幼王苑齊博望系自平陽出龍樓而婉娩¶
<pb:KR2k0045_WYG_146-40b>¶
開朱邸以徜徉梁孝則廣通賓客蕭繹則雅善文章淮¶
南則山名桂樹楚國則臺號高唐頃之則秦宫草緑魏¶
殿烟黄雖有子晉吹笙之館陳思挾瑟之場上黄侯之¶
離臺别囿竟陵王之玉柱金觴亦復銷沈歇絶彷彿傍¶
徨笙歌散兮風月盡亭榭虚兮羅綺傷沈初明之才情¶
上通天而下泣陸壬衡之意氣弔銅雀而霑裳是知世¶
何人之不促人何世之能長徒賦哀於景福祗寄慨於¶
靈光而已矣原夫滕王閣者地接衡廬天分吳楚漢灌¶
<pb:KR2k0045_WYG_146-41a>¶
嬰洗馬之城晉殷羨投書之渚南昌乃三江之咽喉洪¶
都亦五湖之門戸名藩既竹木為園愛子復芙蓉為府¶
徐劉應教依稀江上之簾櫳潘左陪軒隠約樓頭之簫¶
鼓然而千年觀閣百代江山戴媯大去鄫子無還哀美¶
人兮淚盡怨公子兮衣單念繁華兮何極悲花月兮難¶
言沿夫明季之將衰也飛燕長安李花河北江陵之文¶
武道消洛下之衣冠運息干重白馬之軍萬騎黑山之¶
賊倚弓於鸚鵡忩前繫馬於鳯凰樓側空餘玉樹之悲¶
<pb:KR2k0045_WYG_146-41b>¶
猶見金人之泣繄結綺與臨春奚兹閣之如昔無何而¶
金甌永奠玉燭初調吳明徹則投身周境庾子山則辭¶
跡梁朝韓擒虎折衝軍壘温子昇出入宫僚斥堠少烽¶
烟之警士女多清晏之謡妙選重臣用綏江服庾征西¶
以重望特鎮武昌郄太傅以名賢坐備姑孰領軍則秩¶
擬儀同假節則位崇左僕蓋我蔡公實以御史大夫出¶
領豫章為一時名節度使焉時則四境無虞一軍多暇¶
陶侃之姿制慷慨羊祜之標期儒雅溯疇曩而神傷顧¶
<pb:KR2k0045_WYG_146-42a>¶
景物而心寫撫靈搆於前人嗣神功於來者眷斯閣以¶
徘徊獨藴情而瀟洒爰乃召輪般徵楩柟不煩將作之¶
匠寧費水衡之錢結驚鸞之窈窕窮舞鳯之㛹娟儼雕¶
甍之宛爾恍繡闥之依然伊左縈而右拂羗前紆而後¶
旋爰乃朱樓緜亘綺疏葱蒨曲房窅䆗高臺婉轉鑿桂¶
榭之玲瓏撰華簷之繾綣勢未整而欲斜狀將翔而又¶
變丹青圖畫有若神仙飾之翠羽錯以金鈿鴛鴦起於¶
梁上玫瑰生於棟間斜通闤闠遥接平原俗類數錢之¶
<pb:KR2k0045_WYG_146-42b>¶
市地疑種玉之田田竇之居縹緲金張之宅蟬聯則見¶
夫紅籹美女青驄少年商民輻輳錢貝喧闐吚吚畫角¶
之聲江城夜市厯厯紗窻之下秋水晴川一騎琵琶彈¶
來檻外萬家燈火照去䦨前於是闔府參佐之徒蟬翼¶
翩翻丹輪的爍輕俊則庾氏肩吾雕華則劉家孝綽飛¶
羽觴而凌亂盼長空而横薄陪公讌於中天極勝遊於¶
高閣維玉管與金簫遂臨風而競作則有澄波噴欱洪¶
濤渺茫江名彭蠡湖曰鄱陽賈客黄龍之舳估師朱雀¶
<pb:KR2k0045_WYG_146-43a>¶
之航蕩子以明珠作檝倡家以白玉為檣西風起兮鳧¶
雁飛烟波冷兮菱芡長垂畫簾於江上擊大鼓於中塘¶
又若南浦層巒西山崇嶺香爐幽邃以逶迤石鏡礧砢¶
而溟涬洪崖虧蔽夫金梯匡廬隠現夫丹井朝暉無自¶
匿之鮮元夜有長舒之景猿言巖畔之寒狖訝山間之¶
冷華榱與碧嶂俱懸綺戸與翠微相映爰乃四開朱牖¶
盡啓羅幬玉顔既醉銀箏未收幕府筵終臨高臺而懷¶
古元戎晝靜列巨艦而悲秋思夫帝子旌旗兮風流相¶
<pb:KR2k0045_WYG_146-43b>¶
賞江山文藻兮賓朋俯仰金棗長埋兮銀蠶猶朗朱門¶
寂寞兮緑池惆悵惟物華之如故兮悼斯人之一往悲¶
舞館與歌樓兮但長天之明爽思夫閻公棨㦸兮都督¶
簪纓子安詞賦兮文章縱横將軍愛士兮年少能文藝¶
林勝事兮末座知名彼星移而物換兮見水緑而山青¶
悵賢王之臺榭兮想詞客之生平於斯時也悲不自勝¶
泣將何及王長史之登山悵晀極多衞叔寶之渡江蒼¶
茫交集矧復羈人顦顇塞客參差何年泣别幾度相思¶
<pb:KR2k0045_WYG_146-44a>¶
攀桃李兮三千里贈蘼蕪兮十二時目斷擣衣之信魂¶
消織錦之詞又或王粲從軍徐陵負羽官道致餞東門¶
出祖參軍之供帳傾城都䕶之刀環極浦别蛾眉兮在¶
二八望龍額兮在三五更或妾家燕趙君住河汾君憐¶
紅粉妾念羅裙製艶曲兮未敢忘懷異香兮不忍熏抱¶
衾裯兮獨宿冀砧杵兮相聞正復登高望逺覩物懷人¶
倚危䦨而躑躅臨複閣而逡巡公乃凭檻而歌振衣而¶
顧對景兮移情俯今兮弔古授簡鄒枚使為之賦賦曰¶
<pb:KR2k0045_WYG_146-44b>¶
飛觀鬱嵯峨平臺捫蔦蘿罘罳還却月屈戍正横波金¶
尊應對酒玉貌恰當歌絶殊三閣外秋雨剪輕羅又曰¶
千秋聞此閣形勝據名邦檻下芙蕖並樓頭蛺蝶雙王¶
侯不可見花月為誰長朱䦨七十二面面落空江僕本¶
恨人遭逄苦辛潘岳騎省之年尚餘一歳陸厥凋零之¶
日已過三齡未躬逄夫燕㑹徒馳想夫風雲王門養炬¶
抽筆於茂𢎞之座謝家覽舉揮毫於安石之庭遂乃終¶
起而為之亂曰滕王閣兮江之汜作巨鎮兮奠方軌邦¶
<pb:KR2k0045_WYG_146-45a>¶
之人兮康且喜風俗醇兮政事美公之德兮在南紀長¶
無極兮永終祀¶
　　匡廬山賦　　　　　　　　　　湯　倓¶
有客壯遊五嶽詫於敷淺主人曰五嶽崚嶒竦插無垠¶
倚天浴日拔地干雲積封禪之銘刻露巨靈之形神並¶
三公以位置亘四海而渺隣下俯廬峰之秀削僅表江¶
右之嶙峋既殊錫號未邁等倫烏能屹兩間以作鎮激¶
八風而轉輪敷淺主人曰上古之時封域未廣已而州¶
<pb:KR2k0045_WYG_146-45b>¶
以九名由是嶽以五享若夫遍舉名山廣搜仙厰崑崙¶
曳星宿而分源峨嵋挾霜雪而披氅雁蕩難飛天台莫¶
上貫紫霓以逶遲坼元氣以蕩漾豈可以耳目所未周¶
而狹小乎俯仰今者提封百萬蜿蝘扶輿雖十洲之浩¶
淼三島之虚無峙於庭戸闢其逕塗況匡廬瓌瑋南國¶
名區詎遜美於五嶽而擅異於一隅相彼岡巒從空峭¶
拔衡嶽鬱其綢繆白藤助其發越帶岷川以瀠洄臨斗¶
牛而高掲森秀二千丈有奇周遭五百里猶越南涵星¶
<pb:KR2k0045_WYG_146-46a>¶
渚北枕九江西走大陸東挾彭郎吳城之市蝟集湖口¶
之楫鳧翔峰翹然四出谷呀然畢張其隂石枯土燥其¶
陽草秀木香聆仙樂於咫尺頓靈岫於中央爾乃吐白¶
氣鼓紅爐凝胚渾結雲腴挺萬仞於地脈耀九壘於天¶
衢緑淵倒黛紫氣成盂纓絡風歸而縹緲笙簧巖響而¶
吹嘘仗雙虹而横跨獻萬象以平鋪倚天王之保障委¶
仙蛻之舊廬嶂分吳號山冒匡呼老聃常憩子孝夙居¶
天地緜緜而相合星斗燦燦而若輸雪浪砰轟雲濤險¶
<pb:KR2k0045_WYG_146-46b>¶
峻吸彭蠡之渙汗呷珠溪之漉滲帆破江而山移月臨¶
流而峰印掠大姑之煙鬟撞石鐘而川釁江祖委蛇天¶
吳奮迅灌輸三笑之林洸瀁二仙之燈露水怪於山隅¶
坐江豚於小徑若夫山頂一湖吞吐朝曦浪浸扶桑之¶
杪波飜若木之枝白雁飛來唼聲碧漢赤鱗遊去繪影¶
天池滃鬱則歸雲蘸水惝怳則織女漚絲仙舟猶在楄¶
木誰貽摇之風雨夕至取之鬼神夜啼玉龍拽其三疊¶
水簾迸其餘派釀雲漿而㵼梁搗瓊汁而爭隘銀漢怒¶
<pb:KR2k0045_WYG_146-47a>¶
翻鵞毛旋掛色潤厜㕒音騰泙湃疑吳門之疋練勝雍¶
州之長鎩陸羽遇之而品題康王得之而愉快左右潨¶
射屈曲飛灑洗耳何之濯纓斯屆爾其巖壑之險實為¶
崱屴之雄蒼崖側席朱闕迎風含突奥排芙蓉停眞宰¶
出鴻濛本一拳以開擴分五老以穹窿撼天闗而有問¶
躡巨鼇而當中嶤嶤寥寥不相拱揖峨峨嶫嶫共顯神¶
通兹山之頂衆壑之宗餘則錫名錦繡肖形雞公鶴鳴¶
下呼塵世蓮葉上捧天宫或香爐靉靆或圭璧玲瓏或¶
<pb:KR2k0045_WYG_146-47b>¶
靈龜曳尾或獅子摇騣或峰頭擲筆花開穎兔或石中¶
懸鏡雨集蟠龍駕鐵船於滄海繫繡毬於丹楓轉金輪¶
於鹿苑禮鐵墖於蠶叢震石耳以潺湲上紫霄而朦朧¶
至於石鴻留象外之微寶樹控瀛寰之馭聖燈則照耀¶
迷途石門則蘢蔥野霧雙闕幽深林峰暴露漢武嵩呼¶
秦皇輦駐陽烏迴翼於高標羲和頓駕於天路交劍㦸¶
以森羅䜿槎牙而布濩斯衆峰之駊騀而大勢之類聚¶
也若乃寒雲欲濕金氣都清石梁窈窕臺閣崢嶸水晶¶
<pb:KR2k0045_WYG_146-48a>¶
宫啓閬苑樓平吳猛躡虹而渡澗老人酌醴而傾觥俯¶
玉堂則肩聳傍琪樹則身輕爰有上宫高翔天際露冠¶
其巓霞烘其髻將摩蕩乎彼蒼通呼吸於上帝其中宫¶
也址逶迤而蟠踞境超忽而迷離員峰陿窄石室坦夷¶
隂霾繚松而佶屈瑞靄觸石而紛披其下宫也偪近鮫¶
人暗通泉府芝亭亭而紫蓋畝匀匀而緑稊仙童縹緲¶
異草葳㽔劚雲根以出黄芽採金液以鍊玉肌望之若¶
近即之已非其巖則新蘿發其虬枝佛手展其金臂黄¶
<pb:KR2k0045_WYG_146-48b>¶
石出袖裏之符大雨洗屋頭之穢地裂天開鵬飛日閉¶
竇欲絶而未崩煙將塞而忽霽其洞則劉越手傳衣鉢¶
孫眞火燎鬚眉錦風大王稱霸白雲神女偏攜蓮圖其¶
貌花表其姿蛇行屈折螺穴依稀勾引蓬萊之室深藏¶
貳負之尸其崖谷則銅馬崔嵬尚留莽物青牛躑躅獨¶
授賢經蒼虎嘯於松根麻姑駕其雲軿膠葛而晝日黯¶
颼飀而古雪零勢横潰以偃蹇狀奥祕以杳冥晴則峰¶
照湖光山明水底長山泱漭而垂天重岫繽紛而撤壘¶
<pb:KR2k0045_WYG_146-49a>¶
東寺霜清虎溪月美文殊夜露神光潄玉朝流聖水掃¶
石臼之藥苗掇員嶠之松子雨則萬山皆晦羣籟都紓¶
墮空中之飛狖翻水内之潛魚玉虹吼浪駝馬奔芻飜¶
經臺畔熒光而笑開電口歸來館側霹&KR0748;而怒碾雷車¶
沈牛西澗寂寂饑烏三峽嗚嗚寒則霰集多峰雪凝滿¶
屋望瑶井之熒熒指瓊林之矗矗凍瀑布而睡穏雙龍¶
封蛇岡而光迷白鹿歇馬屯邅跨驢局促讀李氏之藏¶
書哂昭明之無目醉石深隠銀堆雲屏煥生玉燭暑則¶
<pb:KR2k0045_WYG_146-49b>¶
祥飇徐送爽氣西來鮮鮮白日隠隠晴雷謝氏山居松¶
風灑其頂劉軻書屋皓月照其杯遊虚白之館登四望¶
之臺乗涼栗里濯足清池昇天階而丰神瀟灑坐錦澗¶
而形影參差迺有宫神却懼欒巴杏樹猶傳董奉吕子¶
騎雲黎仙煮汞食白李於天厨留木𤓰於石孔垂紫元¶
之琳瑯軒靈霍之斗拱蓮社突其高蹤禪臺顯其遺壟¶
釋道之地皆蜜脾仙佛之宫成地湧其山之支分者則¶
有天花寶鬘螺子空青丫髻遷延微笑烏稍拳曲呈形¶
<pb:KR2k0045_WYG_146-50a>¶
撫烏石之黑漆坐李家之花茵將騰驤而逺逝乍騫翥¶
而偶停接嶺蜂腰太細過脈鶴膝如鱗其水之散見者¶
出冰壺於露壑搴芳蘭於洲渚想潭内之伏龍觀石上¶
之跪虎射日則白蓮墜雪沍寒則湯泉沸釡觀音瀉其¶
軍持女兒操其機杼飲牛扣角興歌卓錫飛流釀乳石¶
門汲神泉之瑩馬尾拂鸞坡之浦泉擅聰明池分雙數¶
百道濞然飛霜萬竅泓然出土因風則縐緑紋得石則¶
鳴戰鼓時涓流而悠揚倐結絡而迴舞橋跨弓弦花明¶
<pb:KR2k0045_WYG_146-50b>¶
水滸斯眞開神宫於濁世毓大氣於明湖千途翠發九¶
曲琴疎曜七重之雲仞羅三嶺之帝都懷石髓藴金樞¶
噓大蜃躍騶虞吐珠光而照紺髮俯鷹盤而覷微軀隂¶
風振則萬類號晨鼯吟則百嶺呼澄玉淵之㶑灔濬金¶
井之泥淤扃鑰豫章之野嶒&KR1478;閩粤之墟若乃低枝拂¶
潭修柯戛漢青雀白猿所棲蒼龍元鳥所竄此不可以¶
縷陳烏能以臆斷哉客逡巡而起曰匡廬之勝可甲天¶
下聞子言而卧遊擬他年而命駕敷淺主人曰天剷神¶
<pb:KR2k0045_WYG_146-51a>¶
都星分紺宇盡供殿寺之場半集緇黄之侣勝地有聞¶
名教罕補誰若此中詩書禮樂之壇仁義道德之府出¶
孝入弟之鄉養性怡情之土竹木䕃其道岸魚鳥洩其¶
天機蓋自文公之出守啓洞門而提撕溯聖澤於洙泗¶
接薪傳於濓溪陸子講君子之喻義胡氏承婺學之精¶
微濬天根月窟析牛毛繭絲厯厯多賢繼起彰彰希聖¶
𢎞基若夫凝之高蹈陳貺幽棲脫屣潯陽三隠談經彭¶
澤一師無慚砥柱長作羽儀至今過者低徊聞之振拔¶
<pb:KR2k0045_WYG_146-51b>¶
信書院之無雙豈洞天之第八山高而捷足先登水深¶
而俗腸自潔悟物性於春華鏡秋毫於石髮超萬丈於¶
崇巓滙百川於溟渤覩旭日之清新障頽波之汩沒斯¶
則視五嶽為兒孫鄙諸山為邱垤者矣豈以參錯峰巒¶
高低林樾木客猙獰偓佺詭譎半青碧而䝉茸㸃莓苔¶
而峍屼遂足擅異南州儼同天闕哉客良久曰願從廬¶
山受學翫草長於牕前聽鹿鳴於山角辨朱陸之迥異¶
尋孔顔之至樂庶幾仰止在兹又何岐趨於他山之攻¶
<pb:KR2k0045_WYG_146-52a>¶
錯¶
　　白鹿洞賦(次朱子韻/)　　　　　　靖道謨¶
鍾廬阜之靈異跨荆揚以啓疆振大儒之木鐸發人心¶
之天良實理學之淵藪寧石隠之林塘聽呦呦之鳴鹿¶
儼翽鳯於高岡年厯今其六百嗟屢鞠於榛荒維重熙¶
累洽之明盛草木亦増其芬芳匪惟四書院之冠冕尚¶
想見乎有虞之上庠流風聲於廣逺誰不仰謨訓之洋¶
洋挈敬義與誠明開斯文之景運繼窮理以實踐允知¶
<pb:KR2k0045_WYG_146-52b>¶
行之不容混溯敷教於虞廷放淫詞與邪遯彼六經之¶
註我尚虚空之學問惟義利之剖分大有造於後進多¶
聞則擇善而從之文禮必交脩而罔倦緬師古之攸聞¶
來厥修於敏遜奉正學為歸依在巵言其奚論嗟余生¶
之已晚景先哲於遺書誦楣間之掲示窺入道之規模¶
愧盲心之難豁爰來詢而來諏奉俎豆於宫牆厯三載¶
以奔趨仰¶
奎章之雙麗儼羲禹之疇圖(康熙二十六年/)¶
<pb:KR2k0045_WYG_146-53a>¶
(聖祖賜學達性天匾額乾隆九年/  皇上賜洙泗心傳匾額)聳傑閣以淩雲富卷軸於¶
　　石渠紛五老太乙之環列挹風泉雲壑於前除想尼山¶
　　泗水之高深允朝宗而合符謬臯比之虚擁紛羣英之¶
　　畢集効攻錯於他山望堂升而室入顧啓發於時文日¶
　　勉焉其不暇給矧未知而既耄何光明之熙緝抑禽鳥¶
　　之數飛成自然於慣習惟有志之克堅於大者以先立¶
　　匪幹事之貞固將天德其焉執凜前哲之訓言庶闕遺¶
　　之補拾亂曰集羣儒之大成聲振璆兮厚新知之培養¶
<pb:KR2k0045_WYG_146-53b>¶
　　枝幹樛兮啓牖我後以居以游兮根茂實遂津潤流兮¶
　　厥修不迪吾能無憂兮來名教之樂地舍此將焉求兮¶
　¶
　¶
　¶
　¶
　¶
　　　江西通志卷一百四十六¶
